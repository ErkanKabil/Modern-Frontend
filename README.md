### Modern Frontend
Her geçen gün gelişen web teknolojileri ve bu teknolojilere artan taleplerle beraber sürekli olarak bir yenilikle karşılaşıyoruz. Bu yeniliklerle beraber hayatımıza yeni teknoloji kavramları da giriyor. Yeni geliştirilen projelerin kapsamının büyümesiyle beraber iş yükü artıyor ve bölünmek zorunda kalıyor. İşte bu iş bölümlerinden bir tanesi de Frontend. Ben de sizlere, frontend kavramının günümüzdeki modern halini anlatmaya çalıştım.

Frontend kavramı, ön yüz anlamına gelir ve yazılım dünyasında da projenin son kullanıcıya gözüken kısmı olarak düşünebiliriz. Modern frontend ile beraber artık bu tasarımlar her cihazda, her işletim sisteminde ve her tarayıcıda aynı şekilde görünmelidir. Bu da iyi bir planlama, algoritma bilgisi ve tasarım bilgisi gerektirir. 

Web ön yüz geliştirmesi için HTML, CSS ve JavaScript en temel teknolojilerdir. Bunlarla beraber işimizi kolaylaştıran, daha büyük ve sağlam projeler geliştirmemizi sağlayan kütüphaneler bulunur.

Bu kitapta HTML, CSS, Bootstrap ve JavaScript teknolojilerine dair en temelden ileri düzeye kadar bilgiler bulunuyor. Bu bilgileri olabildiğince sade ve anlaşılır bir dille anlatmaya çalıştım. Her bir konu için anlatım kısmında bir de örnek yaparak bu konunun iyice pekişmesini sağladım. Kitapta günümüzde sıklıkla kullanılan teknolojiler ve yapılar mevcut.

Günümüz web sitelerinin en önemli şartlarından bir tanesi de web sitesinin responsive bir tasarıma sahip olması gerektiğidir. Günümüzde bir web sitesi tüm cihazlarda ( masaüstü bilgisayar, dizüstü bilgisayar, tablet, telefon ) çalıştırılabildiği için her bir platformda tasarımın anlaşılır ve güzel olması gerekmektedir. Bu kitapta da buna uygun olarak kullanılabilecek yapılardan bahsettim.

Bir web sitesi tasarlarken dikkat etmemiz gereken diğer bir nokta da; yapılan tasarımın tüm tarayıcılarda aynı işlevde ve görünümde olmasıdır. Kitap içerisinde bu konuda yapabileceklerimizi ve kullanabileceğim yapıları detaylı şekilde anlattım.

Günümüzde sürekli yeni teknolojiler üretiliyor ve var olan teknolojiler de geliştiriliyor. Bu sebeple de henüz yolun başındaki frontend developerlerin kafası karışıyor. Ben de bu süreci yaşamış birisi olarak sizler için bir frontend developer yol haritası çıkarttım. Bununla beraber de bir frontend developer olarak nelere dikkat etmeliyiz bundan bahsetim.

Öğrenmeyi ve öğretmeyi seven birisi olarak, bu kitabı yazarken en büyük motivasyonum insanlara bir şeyler öğretebilmekti. Daha önce de bazı online eğitim platformları için eğitim setleri hazırlamıştım. ‘Bilgi paylaştıkça çoğalır’ anlayışına sahip birisi olarak, bu kitabın kendisini okuyan herkese faydalı olmasını diliyorum.
